<html>

<head>
<title>Користов Семен</title>
</head>
<body>
<font color="red">Любіть Україну, як сонце, любіть,<br>
як вітер, і трави, і води…<br>
В годину щасливу і в радості мить,<br>
любіть у годину негоди.<br>
<br>
Любіть Україну у сні й наяву,<br>
вишневу свою Україну,<br>
красу її, вічно живу і нову,<br>
і мову її солов'їну.<br>
<br>
Між братніх народів, мов садом рясним,<br>
сіяє вона над віками…<br>
Любіть Україну всім серцем своїм<br>
і всіми своїми ділами.<br>
<br>
Для нас вона в світі єдина, одна<br>
в просторів солодкому чарі…<br>
Вона у зірках, і у вербах вона,<br>
і в кожному серця ударі,<br>
<br>
у квітці, в пташині, в електровогнях,<br>
у пісні у кожній, у думі,<br>
в дитячий усмішці, в дівочих очах<br>
і в стягів багряному шумі…<br>
<br>
Як та купина, що горить — не згора,<br>
живе у стежках, у дібровах,<br>
у зойках гудків, і у хвилях Дніпра,<br>
і в хмарах отих пурпурових,<br>
<br>
в грому канонад, що розвіяли в прах<br>
чужинців в зелених мундирах,<br>
в багнетах, що в тьмі пробивали нам шлях<br>
до весен і світлих, і щирих.<br>
<br>
Юначе! Хай буде для неї твій сміх,<br>
і сльози, і все до загину…<br>
Не можна любити народів других,<br>
коли ти не любиш Вкраїну!..<br>
<br>
Дівчино! Як небо її голубе,<br>
люби її кожну хвилину.<br>
Коханий любить не захоче тебе,<br>
коли ти не любиш Вкраїну…<br>
<br>
Любіть у труді, у коханні, у бою,<br>
як пісню, що лине зорею…<br>
Всім серцем любіть Україну свою —<br>
і вічні ми будемо з нею!<br></font>

</body>

</html>
